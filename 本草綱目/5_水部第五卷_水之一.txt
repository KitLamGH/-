<目录>水部第五卷_水之一
<篇名>雨水
内容：（《拾遗》） 
【释名】（时珍曰）∶地气升为云，天气降为雨，故人之汗，以天地之雨名之。 
【气味】咸，平，无毒。 
立春雨水 【主治】夫妻各饮一杯，还房，当获时有子，神效。（藏器）宜煎发散及补 
中 
益气药。（时珍）【发明】时珍曰∶虞抟《医学正传》云∶立春节雨水，其性始是春升生发之 
气，故可以煮中气不足、清气不升之药。古方妇人无子，是日夫妇各饮一杯，还房有孕，亦 
取其资始发育万物之义也。 
梅雨水 【主治】洗疮疥，灭瘢痕，入酱易熟。（藏器）【发明】藏器曰∶江淮以南，地 
气卑湿，五月上旬连下旬尤甚。《月令》土润溽暑，是五月中气。过此节以后，皆须曝书画。 
梅雨沾衣，便腐黑。浣垢如灰汁，有异他水。但以梅叶汤洗之乃脱，余并不脱。时珍曰∶梅 
雨或作霉雨，言其沾衣及物，皆生黑霉也。芒种后逢壬为入梅，小暑后逢壬为出梅。又以三 
月为迎梅雨，五月为送梅雨。此皆湿热之气，郁遏熏蒸，酿为霏雨。人受其气则生病，物受 
其气则生霉，故此水不可造酒醋。其土润溽暑，乃六月中气，陈氏之说误矣。 
液雨水 【主治】杀百虫，宜煎杀虫消积之药（时珍）。【发明】时珍曰∶立冬后十日为 
入液，至小雪为出液，得雨谓之液雨，亦曰药雨。百虫饮此皆伏蛰，至来春雷鸣起蛰乃出也。 

<目录>水部第五卷_水之一
<篇名>潦水
内容：（《纲目》） 
【释名】时珍曰∶降注雨水谓之潦，又淫雨为潦。韩退之诗云，潢潦无根源，朝灌夕已 
除，是矣。 
【气味】甘，平，无毒。 
【主治】煎调脾胃、去湿热之药（时珍）。 
【发明】成无己曰∶仲景治伤寒瘀热在里，身发黄，麻黄连轺赤小豆汤，煎用潦水者， 
取其味薄则不助湿气。 

<目录>水部第五卷_水之一
<篇名>露水
内容：（《拾遗》） 
【释名】时珍曰∶露者，阴气之液也，夜气着物而润泽于道旁也。 
【气味】甘，平，无毒。 
【主治】秋露繁时，以盘收取，煎如饴，令人延年不饥（藏器）。禀肃杀之气，宜煎润 
肺 
杀祟之药，及调疥癣虫癞诸散（虞抟）。百草头上秋露，未 时收取，愈百疾，止消渴，令 
人 
身轻不饥，肥肉悦泽。别有化云母作粉服法（藏器）。八月朔日收取，摩墨点太阳穴，止头 
痛； 
点膏肓穴，治劳瘵，谓之天灸（时珍）。百花上露∶令人好颜色（藏器）。 
柏叶上露，菖蒲上露，并能明目，旦旦洗之（时珍）。 
韭叶上露，去白癜风，旦旦涂之（时珍）。 
凌霄花上露∶入目损目（时珍）。 
【发明】藏器曰∶KT 用弱《续齐谐记》云∶司农邓绍，八月朝入华山，见一童子， 
以五采囊盛取柏叶下露珠满囊。绍问之。答云∶赤松先生取以明目也。今人八月朝作露华囊 
，象此也。又郭宪《洞冥记》云∶汉武帝时，有吉云国，出吉云草，食之不死。日照之，露 
皆五色。东方朔得玄、青、黄三露，各盛五合，以献于帝。赐群臣服之，病皆愈。朔曰∶日 
初出处，露皆如饴。今人煎露如饴，久服不饥。《吕氏春秋》云，水之美者，有三危之露， 
为水即重于水也。时珍曰∶秋露造酒最清冽。姑射神人吸风饮露。汉武帝作金盘承露，和玉 
屑服食。杨贵妃每晨吸花上露，以止渴解酲。番国有蔷薇露，甚芬香，云是花上露水，未知 
是否？藏器曰∶凡秋露春雨着草，人素有疮及破伤者触犯之，疮顿不痒痛，乃中风及毒水， 
身必反张似角弓之状。急以盐豉和面作碗子，于疮上灸一百壮，出恶水数升，乃知痛痒而瘥 
也。 

<目录>水部第五卷_水之一
<篇名>甘露
内容：（《拾遗》） 
【释名】膏露（《纲目》）、瑞露（《纲目》）、天酒（《纲目》）、神浆。时珍曰∶按《瑞 
应图》云∶甘露，美露也。神灵之精，仁瑞之泽，其凝如脂，其甘如饴，故有甘、膏、酒、 
浆之名。《晋中兴书》云∶王者敬养耆老，则降于松柏；尊贤容众，则降于竹苇。《列星图》 
云∶天乳一星明润，则甘露降。以上诸说，皆瑞气所感者也。《吕氏春秋》云∶水之美者， 
三危之露。和之美者，揭雩之露，其色紫。《拾遗记》云∶昆仑之山有甘露，望之如丹，着 
草木则皎莹如雪。《山海经》云∶诸沃之野，摇山之民，甘露是饮不寿者八百岁。《一统志》 
云∶雅州蒙山常有甘露。以上诸说，皆方域常产者也。杜镐言∶甘露，非瑞也，乃草木将枯， 
精华顿发于外，谓之雀饧，于理甚通。 
【气味】甘，大寒，无毒。 
【主治】食之润五脏，长年，不饥，神仙（藏器）。 

<目录>水部第五卷_水之一
<篇名>甘露蜜
内容：（《拾遗》） 
【集解】藏器曰∶生巴西绝域中，状如饧也。时珍曰∶按《方国志》云∶大食国秋时收 
露，朝阳曝之，即成糖霜，盖此物也。又《一统志》云∶撒马儿罕地在西番，有小草丛生， 
叶细如蓝，秋露凝其上，味如蜜，可熬为饧，夷人呼为达即古宾，盖甘露也。此与刺蜜相近， 
又见果部。 
【气味】甘，平，无毒。 
【主治】胸膈诸热，明目止渴。（藏器） 

<目录>水部第五卷_水之一
<篇名>明水
内容：（《拾遗》） 
【释名】方诸水。藏器曰∶方诸，大蚌也。熟摩令热，向月取之，得水二三合，亦如朝 
露。阳燧向日，方诸向月，皆能致水火也。《周礼》明诸承水于月，陈馔为玄酒是也。时珍 
曰∶明水者，取其清明纯洁，敬之至也。《周礼》∶司 氏，以夫燧取明火于日，鉴取明水于 
月，以恭祭祀。魏伯阳《参同契》云∶阳燧以取火，非日不生光；方诸非星月，安能得水浆。 
《淮南子》云∶方诸见月，则津而为水。注者或以方诸为石，或以为大蚌，或以为五石炼成， 
皆非也。按《考工记》云，铜锡相半，谓之鉴燧之剂，是火为燧、水为鉴也。高堂隆云∶阳 
燧一名阳符，取火于日。阴燧一名阴符，取水于月。并以铜作之，谓之水火之镜。此说是矣。 
干宝《搜神记》云∶金锡之性，一也。五月丙午日午时铸，为阳燧；十一月壬子日子时铸， 
为阴燧。 
【气味】甘，寒，无毒。 
【主治】明目定心，去小儿烦热，止渴（藏器）。 

<目录>水部第五卷_水之一
<篇名>冬霜
内容：（《拾遗》） 
【释名】时珍曰∶阴盛则露凝为霜，霜能杀物而露能滋物，性随时异也。干象占云∶天 
气下降而为露，清风薄之而成霜。霜所以杀万物，消 。当降而不降，当杀物而不杀物， 
皆政弛而慢也。不当降而降，不当杀物而杀物，皆政急而残也。许慎《说文》云∶早霜，曰 
KT；白霜，曰皑。又有玄霜。承曰∶凡取霜，以鸡羽扫之，瓶中密封阴处，久亦不坏。 
【气味】甘，寒，无毒。 
【主治】食之解酒热，伤寒鼻塞，酒后诸热面赤者（藏器）。和蚌粉，敷暑月痱疮，及 
腋 
下赤肿，立瘥（陈承）。 
【附方】新一。寒热疟疾（秋后霜一钱半，热酒服之。《集玄方》） 

<目录>水部第五卷_水之一
<篇名>腊雪
内容：（宋《嘉 》） 
【释名】时珍曰∶按刘熙《释名》云∶雪，洗也。洗除瘴疠虫蝗也。凡花五出，雪花六 
出，阴之成数也。冬至后第三戊为腊。腊前三雪，大宜菜麦，又杀虫蝗。腊雪密封阴处，数 
十年亦不坏；用水浸五谷种，则耐旱不生虫；洒几席间，则蝇自去；淹藏一切果食，不蛀蠹 
，岂非除虫蝗之验乎。藏器曰∶春雪有虫，水亦易败，所以不收。 
【气味】甘，冷，无毒。 
【主治】解一切毒，治天行时气温疫，小儿热痫狂啼，大人丹石发动，酒后暴热，黄胆 
，仍小温服之（藏器）。洗目，退赤（张从正）。煎茶煮粥，解热止渴（吴瑞）。宜煎伤寒火 
之药，抹痱亦良（时珍）。 
【发明】宗 曰∶腊雪水，大寒之水也，故治以上诸病。 

<目录>水部第五卷_水之一
<篇名>雹
内容：（音驳。《拾遗》） 
【释名】时珍曰∶程子云∶雹者阴阳相搏之气，盖 气也。或云∶雹者，炮也，中物 
如炮也。曾子云∶阳之专气为雹，阴之专气为霰。陆农师云∶阴包阳为雹，阳包阴为霰。雪 
六出而成花，雹三出而成实。阴阳之辨也。《五雷经》云∶雹乃阴阳不顺之气结成。亦有懒 
龙鳞甲之内，寒冻生冰，为雷所发，飞走堕落，大者如斗升，小者如弹丸。又蜥蜴含水， 
亦能作雹，未审果否？ 
【气味】咸，冷，有毒。时珍曰∶按《五雷经》云∶人食雹，患疫疾大风颠邪之证。藏 
器曰∶酱味不正者，当时取一、二升纳入瓮中，即还本味也。 

<目录>水部第五卷_水之一
<篇名>夏冰
内容：（《拾遗》） 
【释名】凌（去声）。时珍曰∶冰者，太阴之精，水极似土，变柔为刚，所谓物极反兼 
化 
也。故字从水，从 。《周礼》∶凌人掌冰，以供祭祀宾客。《左传》∶古者日在北陆而藏冰， 
西陆朝觌而出之。其藏之也，深山穹谷，涸阴冱寒；其用之也，录位宾客丧祭。 
郎 曰∶藏冰以时，则雷出不震；弃冰不用，则雷不发而震。今人冬月藏冰于窖，登之 
以盐，是也。《淮南万毕术》，有凝水石作冰法，非真也。 
【气味】甘，冷，无毒。 
【主治】去热烦，熨人乳石发热肿（藏器）。解烦渴，消暑毒（吴瑞）。伤寒阳毒，热盛 
昏迷者，以冰一块置于膻中良，亦解烧酒毒（时珍）。 
【发明】藏器曰∶夏暑盛热食冰，应与气候相反，便非宜人，诚恐入腹冷热相激，却致 
诸疾也。《食谱》云∶凡夏用水，只可隐映饮食，令气凉尔，不可食之。虽当时暂快，久皆 
成疾也。时珍曰∶宋徽宗食冰太过，病脾疾。国医不效，召杨介诊之。介用大理中丸。土曰∶ 
服之屡矣。介曰∶疾因食冰，臣因以冰煎此药，是治受病之原也。服之果愈。若此，可谓舌 
机之士矣。 
【附方】新一。灭瘢痕∶以冻凌频熨之，良。（《千金方》） 

<目录>水部第五卷_水之一
<篇名>神水
内容：（《纲目》） 
【集解】时珍曰∶《金门记》云∶五月五日午时有雨，急伐竹竿，中必有神水，沥取为 
药。 
【气味】甘，寒，无毒。 
【主治】心腹积聚及虫病，和獭肝为丸服。又饮之，清热化痰，定惊安神（时珍）。 

<目录>水部第五卷_水之一
<篇名>半天河
内容：（《别录》下品） 
【释名】上池水。弘景曰∶此竹篱头水，及空树穴中水也。时珍曰∶《战国策》云∶长 
桑君饮扁鹊以上池之水，能洞见脏腑。注云∶上池水，半天河也。然别有法。 
【气味】甘，微寒，无毒。 
【主治】鬼疰，狂，邪气。恶毒（《别录》）。洗诸疮（弘景）。主蛊毒（《日华》）。杀鬼 
精，恍惚妄语，与饮之，勿令知之（甄权）。槐树间者，主诸风及恶疮风瘙疥痒（藏器）。 
【发明】宗 曰∶半天河水，在上天泽之水也，故治心病鬼疰狂邪恶毒。 
【附方】旧一，新一。辟禳时疫∶半天河水，饮之。（《医林集要》）身体白驳∶取树木 
孔中水洗之，捣桂末唾和敷之，日再上。（张文仲《备急方》） 

<目录>水部第五卷_水之一
<篇名>屋漏水
内容：（《拾遗》） 
【气味】辛、苦，有毒。李廷飞曰∶水滴脯肉，食之，成症瘕，生恶疮。又檐下雨滴菜， 
亦有毒，不可食之。 
【主治】洗犬咬疮，更以水浇屋檐，取滴下土敷之，效（藏器）。涂疣目，敷丹毒（时 
珍）。 