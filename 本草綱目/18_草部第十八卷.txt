<目录>草部第十八卷

<篇名>草之七

内容：-蔓草类七十三种，附一十九种- 


<目录>草部第十八卷_草之七

<篇名>附录诸藤一十九种

内容：-地龙藤-（《拾遗》） 
藏器曰∶生天目山。绕树蟠屈如龙，故名。吴中亦有，而小异。味 
苦，无毒。主风血羸老，腹内腰脚诸冷，食不调，不作肌肤。浸酒服之。 
-龙手藤- 
藏器曰∶出安荔浦石上向阳者。叶如龙手。采无时。味甘。温，无毒。主偏风 
口，手足瘫缓，补虚益阳，去冷气风痹。以醇酒浸，近火令温，空心服之，取微汗。 
-牛领藤- 
藏器曰∶生岭南高山。形褊如牛领。取之阴干。味甘，温，无毒。主腹内冷， 
腰膝痛弱，小便白数，阳道乏。煮汁或浸酒服。 
-牛奶藤- 
藏器曰∶生深山，大如树，牛好食之，其中有粉。味甘，温，无毒。主救荒， 
令人不饥。其根食之，令人发落。 
-鬼膊藤- 
藏器曰∶生江南林涧边。叶如梨叶，子如楂子。藤∶味苦，温，无毒。浸酒服 
，去风血。同叶捣，敷痈肿。 
-斑珠藤- 
藏器曰∶生山谷中，不凋。子如珠而斑，冬月取之。味甘，温，无毒。浸酒服 
，主风血羸瘦，妇人诸疾。 
-息王藤- 
藏器曰∶生岭南山谷。冬月不凋。味苦，温，无毒。主产后腹痛，血露不尽。 
浓煮汁服。 
-万一藤- 
藏器曰∶生岭南。蔓如小豆。一名万吉。主蛇咬，杵末，水和敷之。 
-曼游藤- 
藏器曰∶生犍为牙门山谷。状如寄生，着大树。叶如柳，春花色紫。蜀人谓之 
沉花藤。味甘，温，无毒。久服长生延年，去久嗽，治癣。 
-百丈青- 
藏器曰∶生江南林泽。藤蔓紧硬。叶如薯蓣，对生。味苦，寒，平，无毒。解诸毒 
物，天行瘴疟疫毒。并煮汁服，亦生捣汁服。其根令人下痢。 
-温藤- 
藏器曰∶生江南山谷。着树不凋。茎叶∶味甘，温，无毒。浸酒服，主风血积冷 
-蓝藤- 
藏器曰∶生新罗国。根如细辛。味辛，温，无毒。主冷气咳嗽。煮汁服。 
瓜藤（宋《图经》） 
颂曰∶生施州。四时有叶无花。采皮无时。味甘，凉，无毒。主诸 
热毒恶疮。同刺猪苓（洗，去粗皮，焙干）等分。捣罗。用甘草水调贴之。 
-金棱藤- 
颂曰∶生施州。四时有叶无花。采无时。味辛，温，无毒。主筋骨疼痛。与续 
筋根、马接脚（同洗，去粗皮，焙干）等分为末。酒服二钱。无所忌。 
-含春藤- 
颂曰∶生台州。其苗延木，冬夏常青。采叶，治诸风有效。 
-独用藤- 
颂曰∶生施州。四时有叶无花，叶上有倒刺。采皮无时。味苦、辛，热，无毒。主心气 
痛。和小赤药头（焙）等分。研末。酒服一钱。 
-祁婆藤- 
颂曰∶生天台山中。蔓延木上。四时常有。土人采叶，治诸风有效。 
-野猪尾- 
颂曰∶生施州。藤缠大木，四时有叶无花。味苦、涩，凉，无毒。主心气痛，解热毒。 
同白药头等分，焙研为末。每酒服二钱。 
-石合草- 
颂曰∶生施州。藤缠木上，四时有叶无花。土人采叶。味甘，凉，无毒。主一切恶疮， 
敛疮口。焙研，温水调贴。 
